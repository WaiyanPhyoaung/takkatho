---
title: WebSocket ပေါ်ပေါက်လာခြင်းနှင့် ရည်ရွယ်ချက်
description: WebSocket ပေါ်ပေါက်လာခြင်းနှင့် ရည်ရွယ်ချက်
---

အရင်တုန်းက HTTP ကို အသုံးပြုပြီး Real-time လိုမျိုး လုပ်ဆောင်ဖို့ ကြိုးစားခဲ့တဲ့ နည်းလမ်းဟောင်းတွေ (Polling, Long Polling) မှာ အားနည်းချက်တွေ ရှိနေတာကြောင့် WebSocket ဆိုတဲ့ Protocol အသစ်တစ်ခု ပေါ်ပေါက်လာဖို့ တွန်းအားဖြစ်စေခဲ့ပါတယ်။

### WebSocket ဘယ်အချိန် ဘာကြောင့် ပေါ်လာတာလဲ?

WebSocket ရဲ့ အိုင်ဒီယာကို ၂၀၀၈ ခုနှစ်လောက်မှာ စတင် ဆွေးနွေးခဲ့ကြပြီး ၂၀၁၁ ခုနှစ်မှာ အင်တာနက် နည်းပညာ စံနှုန်းသတ်မှတ်ရေးအဖွဲ့ (IETF) ကနေ တရားဝင် စံအဖြစ် သတ်မှတ်ထုတ်ပြန်ခဲ့ပါတယ်။

### ဘာကြောင့်/ဘယ်သူတွေ ဖန်တီးခဲ့လဲ

Michael Carter နဲ့ Ian Hickson လို ပညာရှင်တွေက Website တွေမှာ ချက်ချင်းအပြောင်းအလဲရှိတဲ့ ဆက်သွယ်မှု (Real-time Communication) အတွက် ပိုပြီး ထိရောက်တဲ့ နည်းလမ်းတစ်ခု၊ လူတိုင်း သုံးလို့ရတဲ့ စံတစ်ခု လိုအပ်နေပြီဆိုတာ သိမြင်ပြီး ဒီ WebSocket Protocol ကို စတင် အကောင်အထည်ဖော်ဖို့ ဦးဆောင်ခဲ့ကြတာပါ။

### အဓိက ရည်ရွယ်ချက်

သူ့ရဲ့ အဓိက ရည်ရွယ်ချက်ကတော့ HTTP ရဲ့ ကိုယ်က တောင်းဆိုမှ Server က ပြန်ပို့ပေးတဲ့ ကန့်သတ်ချက်တွေကို ကျော်လွှားပြီး Client (Browser) နဲ့ Server ကြားမှာ အချက်အလက်တွေ ချက်ချင်း၊ နှစ်ဖက်စလုံး စိတ်ကြိုက် အပြန်အလှန်ပို့နိုင်တဲ့ အမြဲတမ်း ဖွင့်ထားတဲ့ လမ်းကြောင်းတစ်ခုကို ဖန်တီးပေးဖို့ပါ။ (ဒါကို နည်းပညာအခေါ်အဝေါ်အရ Low-latency, Full-duplex, Persistent Communication Channel လို့ ခေါ်ပါတယ်) ဒါမှ Website Application တွေက Chat ခန်းတွေလို၊ Online Game တွေလို ပိုပြီး အသက်ဝင်လာပြီး ကိုယ်လုပ်တာကို ချက်ချင်း တုံ့ပြန်လာနိုင်မှာပါ။

### WebSocket ၏ အဓိက ကောင်းကွက်များ

WebSocket ကို အသုံးပြုခြင်းအားဖြင့် Real-time Web Application တွေအတွက် အောက်ပါ ကောင်းကျိုးတွေကို ရရှိစေပါတယ်။

အမြဲတမ်း ဖွင့်ထားတဲ့ ချိတ်ဆက်မှု (Persistent Connection): အစပိုင်း Handshake (စတင်ချိတ်ဆက်ဖို့ အသိအမှတ်ပြုတဲ့ လုပ်ငန်းစဉ်) တစ်ကြိမ်လုပ်ပြီး Connection ဖွင့်လိုက်တာနဲ့ အဲဒီလမ်းကြောင်းက အမြဲတမ်း ဆက်လက် ဖွင့်ထားပြီးသား ဖြစ်နေပါတယ်။ အချက်အလက်အသစ် ပို့ချင်ယူချင်တိုင်း Connection ကို အသစ်ထပ်ထပ် ဖွင့်နေစရာ မလိုတော့ပါဘူး။ (ဖုန်းကြိုးကို စကားပြောနေသရွေ့ အမြဲတမ်း ဖွင့်ထားသလိုမျိုး)

- #### နှစ်ဖက်စလုံး အချိန်မရွေး ပြောဆိုနိုင်ခြင်း (Full-Duplex Communication)
  HTTP လိုမျိုး ကိုယ်က တောင်းဆိုမှ ပြန်ဖြေတာမျိုး မဟုတ်တော့ဘဲ Client နဲ့ Server နှစ်ခုလုံးဟာ Data ကို တစ်ပြိုင်နက်၊ ကိုယ်ပို့ချင်တဲ့အချိန် ကိုယ် အချက်အလက် ပို့လို့ရပါတယ်။ (ဖုန်းပြောတဲ့အခါ နှစ်ဘက်စလုံး တစ်ပြိုင်တည်း ပြောလို့ရသလိုမျိုး)
- #### ချက်ချင်း Update များ ရရှိခြင်း (Low Latency)
  Server မှာ အချက်အလက်အသစ် (ဥပမာ - Chat Message အသစ်ဝင်လာတာ) ရတာနဲ့ ဖွင့်ထားတဲ့ Connection ကနေ Client ဆီကို ချက်ချင်း၊ ချက်ချင်း ပို့ပေးနိုင်ပါတယ်။ ဒါ့ကြောင့် အချက်အလက်တွေ ရောက်ရှိတာ အရမ်းမြန်ဆန်ပြီး နှောင့်နှေးမှု (Delay) လုံးဝ နည်းပါတယ်။
- #### မလိုအပ်တဲ့ အပိုအလုပ် နည်းခြင်း (Reduced Overhead)
  HTTP Request/Response တွေလို ခဏခဏ Connection ဖွင့်/ပိတ် လုပ်နေရတာနဲ့စာရင်၊ WebSocket Connection တစ်ခု ဖွင့်ထားပြီးတာနဲ့ အချက်အလက် တစ်ခုချင်းစီ ပို့တဲ့အခါ ပါသွားတဲ့ ထပ်ဆောင်းအချက်အလက် (Header) တွေက နည်းပါးပါတယ်။ ဒါ့ကြောင့် Network ပေါ်မှာ ပို့ရတဲ့ အချက်အလက် ပမာဏ သက်သာပြီး ပိုပြီး ထိရောက် မြန်ဆန်ပါတယ်။

